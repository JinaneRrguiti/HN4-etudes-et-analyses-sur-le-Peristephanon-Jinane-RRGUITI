<?xml version="1.0" encoding="utf-8"?>
<TEI.2><text><body><div1 type="poem" n="9" org="uniform" sample="complete"><head>Passio Sancti Cassiani Forocorneliensis.</head><p>
<lb rend="displayNum" n="1" />Sylla Forum statuit Cornelius; hoc Itali urbem
<lb rend="displayNum" n="2" />vocant ab ipso conditoris nomine,
<lb rend="displayNum" n="3" />hic mihi, cum peterem te, rerum maxima Roma,
<lb rend="displayNum" n="4" />spes est oborta prosperum Christum fore.
<lb rend="displayNum" n="5" />stratus humi tumulo advolvebar, quem sacer ornat 
<lb rend="displayNum" n="6" />martyr dicato Cassianus corpore.
<pb id="p.222" />
<lb rend="displayNum" n="7" />dum lacrimans mecum reputo mea vulnera et omnes
<lb rend="displayNum" n="8" />vitae labores ac dolorum acumina,
<lb rend="displayNum" n="9" />erexi ad caelum faciem, stetit obvia contra
<lb rend="displayNum" n="10" />fucis colorum picta imago martyris 
<lb rend="displayNum" n="11" />plagas mille gerens, totos lacerata per artus,
<lb rend="displayNum" n="12" />ruptam minutis praeferens punctis cutem,
<lb rend="displayNum" n="13" />innumeri circum pueri, miserabile visu,
<lb rend="displayNum" n="14" />confossa parvis membra figebant stilis,
<lb rend="displayNum" n="15" />unde pugillares soliti percurrere ceras 
<lb rend="displayNum" n="16" />scholare murmur adnotantes scripserant.
<lb rend="displayNum" n="17" />aedituus consultus ait: <q direct="unspecified">quod prospicis, hospes,
<lb rend="displayNum" n="18" />non est inanis aut anilis fabula;
<lb rend="displayNum" n="19" />historiam pictura refert, quae tradita libris
<lb rend="displayNum" n="20" />veram vetusti temporis monstrat fidem. 
<lb rend="displayNum" n="21" />praefuerat studiis puerilibus et grege multo
<lb rend="displayNum" n="22" />saeptus magister litterarum sederat,
<lb rend="displayNum" n="23" />verba notis brevibus conprendere cuncta peritus,
<lb rend="displayNum" n="24" />raptimque punctis dicta praepetibus sequi,
<lb rend="displayNum" n="25" />aspera nonnumquam praecepta et tristia visa 
<lb rend="displayNum" n="26" />inpube vulgus moverant ira et metu.
<lb rend="displayNum" n="27" />doctor amarus enim discenti semper ephebo,
<lb rend="displayNum" n="28" />nec dulcis ulli disciplina infantiae est.
<lb rend="displayNum" n="29" />ecce fidem quatiens tempestas saeva premebat
<lb rend="displayNum" n="30" />plebem dicatam Christianae gloriae. 
<lb rend="displayNum" n="31" />extrahitur coetu e medio moderator alumni
<lb rend="displayNum" n="32" />gregis, quod aris supplicare spreverat.
<lb rend="displayNum" n="33" />poenarum artifici quaerenti quod genus artis
<lb rend="displayNum" n="34" />vir nosset alto tam rebellis spiritu,
<lb rend="displayNum" n="35" />respondent: ' agmen tenerum ac puerile gubernat,
<pb id="p.224" />
<lb rend="displayNum" n="36" />fictis notare verba signis inbuens.'
<lb rend="displayNum" n="37" />' ducite,' conclamat, ' captivum ducite, et ultro
<lb rend="displayNum" n="38" />donetur ipsis verberator parvulis,
<lb rend="displayNum" n="39" />ut libet inludant, Iacerent inpune manusque
<lb rend="displayNum" n="40" />tinguant magistri feriatas sanguine. 
<lb rend="displayNum" n="41" />ludum discipulis volupe est ut praebeat ipse
<lb rend="displayNum" n="42" />doctor severus quos nimis coercuit.'
<lb rend="displayNum" n="43" />vincitur post terga manus spoliatus amictu,
<lb rend="displayNum" n="44" />adest acutis agmen armatum stilis.
<lb rend="displayNum" n="45" />quantum quisque odii tacita conceperat ira, 
<lb rend="displayNum" n="46" />effundit ardens felle tandem libero,
<lb rend="displayNum" n="47" />coniciunt alii fragiles inque ora tabellas
<lb rend="displayNum" n="48" />frangunt, relisa fronte lignum dissilit,
<lb rend="displayNum" n="49" />buxa crepant cerata genis inpacta cruentis
<lb rend="displayNum" n="50" />rubetque ab ictu curta et umens pagina. 
<lb rend="displayNum" n="51" />inde alii stimulos et acumina ferrea vibrant,
<lb rend="displayNum" n="52" />qua parte aratis cera sulcis scribitur,
<lb rend="displayNum" n="53" />et qua secti apices abolentur et aequoris hirti
<lb rend="displayNum" n="54" />rursus nitescens innovatur area.
<lb rend="displayNum" n="55" />hinc foditur Christi confessor et inde secatur; 
<lb rend="displayNum" n="56" />pars viscus intrat molle, pars scindit cutem,
<lb rend="displayNum" n="57" />omnia membra manus pariter fixere ducentae,
<lb rend="displayNum" n="58" />totidemque guttae vulnerum stillant simul,
<lb rend="displayNum" n="59" />maior tortor erat qui summa pupugerat infans,
<lb rend="displayNum" n="60" />quam qui profunda perforarat viscera; 
<lb rend="displayNum" n="61" />ille, levis quoniam percussor morte negata
<lb rend="displayNum" n="62" />saevire solis scit dolorum spiculis,
<lb rend="displayNum" n="63" />hic, quanto interius vitalia condita pulsat,
<pb id="p.226" />
<lb rend="displayNum" n="64" />plus dat medellae dum necem prope applicat.
<lb rend="displayNum" n="65" />' este, precor, fortes, et vincite viribus annos; 
<lb rend="displayNum" n="66" />quod dent aevo, suppleat crudelitas.'
<lb rend="displayNum" n="67" />sed male conatus tener infirmusque laborat;
<lb rend="displayNum" n="68" />tormenta crescunt dum fatiscit carnifex.
<lb rend="displayNum" n="69" />' quid gemis? ' exclamat quidam; ' tute ipse magister
<lb rend="displayNum" n="70" />istud dedisti ferrum et armasti manus. 
<lb rend="displayNum" n="71" />reddimus ecce tibi tam milia multa notarum,
<lb rend="displayNum" n="72" />quam stando, flendo te docente excepimus.
<lb rend="displayNum" n="73" />non potes irasci quod scribimus; ipse iubebas
<lb rend="displayNum" n="74" />numquam quietum dextera ut ferret stilum,
<lb rend="displayNum" n="75" />non petimus totiens te praeceptore negatas, 
<lb rend="displayNum" n="76" />avare doctor, iam scholarum ferias,
<lb rend="displayNum" n="77" />pangere puncta libet sulcisque intexere sulcos,
<lb rend="displayNum" n="78" />flexas catenis inpedire virgulas.
<lb rend="displayNum" n="79" />emendes licet inspectos longo ordine versus,
<lb rend="displayNum" n="80" />mendosa forte si quid erravit manus. 
<lb rend="displayNum" n="81" />exerce imperium: ius est tibi plectere culpam,
<lb rend="displayNum" n="82" />si quis tuorum te notavit segnius.'
<lb rend="displayNum" n="83" />talia ludebant pueri per membra magistri,
<lb rend="displayNum" n="84" />nec longa fessum poena solvebat virum,
<lb rend="displayNum" n="85" />tandem luctantis miseratus ab aethere Christus 
<lb rend="displayNum" n="86" />iubet resolvi pectoris ligamina,
<lb rend="displayNum" n="87" />difficilesque moras animae ac retinacula vitae
<lb rend="displayNum" n="88" />relaxat, artas et latebras expedit,
<lb rend="displayNum" n="89" />sanguis ab interno venarum fonte patentes
<lb rend="displayNum" n="90" />vias secutus deserit praecordia, 
<lb rend="displayNum" n="91" />totque foraminibus penetrati corporis exit .
<lb rend="displayNum" n="92" />fibrarum anhelans ille vitalis calor,
<lb rend="displayNum" n="93" />haec sunt, quae liquidis expressa coloribus, hospes,
<pb id="p.228" />
<lb rend="displayNum" n="94" />miraris, ista est Cassiani gloria,
<lb rend="displayNum" n="95" />suggere si quod habes iustum vel amabile votum, 
<lb rend="displayNum" n="96" />spes si qua tibi est, si quid intus aestuas.
<lb rend="displayNum" n="97" />audit, crede, preces martyr prosperrimus omnes,
<lb rend="displayNum" n="98" />ratasque reddit quas videt probabiles.</q>
<lb rend="displayNum" n="99" />pareo, conplector tumulum, lacrimas quoque fundo,
<lb rend="displayNum" n="100" />altar tepescit ore, saxum pectore. 
<lb rend="displayNum" n="101" />tunc arcana mei percenseo cuncta laboris,
<lb rend="displayNum" n="102" />tunc quod petebam, quod timebam murmuro,
<lb rend="displayNum" n="103" />et post terga domum dubia sub sorte relictam
<lb rend="displayNum" n="104" />et spem futuri forte nutantem boni.
<lb rend="displayNum" n="105" />audior, urbem adeo, dextris successibus utor: 
<lb rend="displayNum" n="106" />domum revertor, Cassianum praedico.
</p></div1></body></text></TEI.2>